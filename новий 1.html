<p style="text-align:justify;">&nbsp;</p>

<p style="text-align:justify;">— Патріку, ти в сторожку?</p>

<p style="text-align:justify;">— Так. Шон нездужає, я його підміню, — відповів насмішкувато примруженому старому чоловік міцної статури, одягаючи на себе тепле хутряне пальто.</p>

<p style="text-align:justify;">— Ото вже хитрий лис, знає, коли хворіти, — почувся смішок і старечі, поморщені губи торкнулися гарячого кухля з чаєм. — На Різдво нікому не хочеться працювати.</p>

<p style="text-align:justify;">Лісник поглянув на діда і злегка усміхнувся.</p>

<p style="text-align:justify;">— Вночі обіцяють заметіль, обережно там, — прозвучала настанова онукові.</p>

<p style="text-align:justify;">— Не вперше.</p>

<p style="text-align:justify;">— Одна завірюха на іншу не схожа, — прицмокнувши після з'їденої цукерки, дідок понишпорив у кишенях у пошуках ще однієї. — Кажуть, такої давно не було.</p>

<p style="text-align:justify;">Патрік нічого не відповів. Вийшов із дому і глянув на інший берег затягнутої кригою річки Нао, яка вилася блакитною стрічкою через увесь острів Фейт. Там виднілася дерев'яна хатина лісників, що доглядали заповідник гір Юкі.</p>

<p style="text-align:justify;">Володіла островом компанія «Фейтвуд», котра дбайливо ставилася до кожного його куточка. Завдяки такій турботі це місце з кожним роком ставало більш мальовничим та затишним і приваблювало туристів з різних країн. Тут кожен міг обрати собі відпочинок для душі.</p>

<p style="text-align:justify;">На півночі панували по черзі чотири пори року, в центрі був клімат більш м’яким, а південь розкривав обійми для любителів теплого літа та екзотичних курортів. І Патрік теж міг би насолоджуватися сонечком, обравши роботу там, — заповідників Фейт мав багато, — але… йому хотілося тиші. Саме такої, як тут: легкої, вірної, що ніжила спокоєм. Навіть узимку, коли роздягнені восени дерева покривалися білою ковдрою снігу і не привертали увагу пишним зеленим вбранням, гори Юкі захоплювали лісника своєю силою та величчю. Красиво. Затишно. Навіть час тут робив зупинку, щоб теж відпочити.</p>

<p style="text-align:justify;">Робота лісника припала Патріку до душі, незважаючи на те, що в минулому він був першокласним маркетологом. Зі своїм креативним мисленням і талантом чоловік зробив у сфері бізнесу непогану кар'єру, але душа потягнулася до іншого. Була тому причина… Саме спокій та самотність серед природи, які приваблювали з дитинства, стали його сенсом життя. Адже з малечку частенько бував поруч з дідом-лісником. У нього багато чого навчився та дізнався про таємниці тваринного і лісового світу. Робота була нелегкою, іноді небезпечною, зате давала йому головне — гармонію.</p>

<p style="text-align:justify;">Озирнувшись довкола, Патрік з насолодою вдихнув морозне свіже повітря і на мить прикрив очі — краса! Хоча з неба полетіли волохаті сніжинки і почав посилюватися вітер, все ж таки настрій був чудовим, святковим, різдвяним.</p>

<p style="text-align:justify;">Чоловік, обігнувши старий сарай, підійшов до сторожки, двері якої взялися крижаною кіркою. Відімкнувши їх, зайшов всередину. Одразу потягло травами, які з дідом збирав щороку. Вони були розвішані на стінах невеликими пучками. Лісник полюбляв робити з них запашний чай. А ще додавав перетерте на порошок листя деяких рослин в їжу. Не тільки було смачно, але й корисно.</p>

<p style="text-align:justify;">Залишивши речі на лаві, приступив до роботи. Насамперед треба було розтопити невеликий камін, щоб пустити в хатину теплий затишок. Потім пройтися територією заповідника, перевірити, чи все гаразд.&nbsp;Роботи виявилося багато. Годівниці спорожніли, треба було обв'язати стовбури сіном, ще й звільнити дорогу від невеликого дерева, що впало. А вітер все посилювався, ускладнюючи задачу.</p>

<p style="text-align:justify;">Найнеприємнішим для Патріка було знайти підстреленого в ногу молодого оленя. Сніг багряного кольору різав очі та душу. Відчуття злості, що наростала, заповнило груди лісника. Жорстокість людей не знала кордонів. «Хто міг таке вчинити тут?» — не міг збагнути, адже таке в заповіднику було вперше. На острові велику увагу приділяли саме безпеці та правопорядку. Хоча так… не всіх нелюдів можна тримати під контролем. Вони завжди знайдуть щілину, куди можна пролізти та спаплюжити закон.</p>

<p style="text-align:justify;">Чоловік міцно стиснув кулаки, намагаючись стримати гнів, і присів біля тварини, що тремтіла від страху та поривалася втекти. Ласкаво погладивши бідолаху, лісник перев’язав хустинкою рану, підняв пацієнта і поніс до сторожки. Олень намагався вирватися з сильних рук, але втративши багато крові, зовсім знесилів і, примирившись з долею, втомлено поклав симпатичну мордочку рятівнику на плече. Патрік відчув на шиї тепле дихання нещасної тваринки і прискорив крок. У ньому закипала лють. Якби зараз до його рук потрапив той, хто це зробив, мокрого б місця не лишилося.</p>

<p style="text-align:justify;">Раптом чоловік зупинився. На дорозі, що вилася трішки вище сторожки, стояла «Хонда» останньої моделі. Патрік одразу впізнав машину сестри.</p>

<p style="text-align:justify;">— Що цього разу? — прошепотів він.</p>

<p style="text-align:justify;">Тільки зробив крок у бік гості, як двигун автівки тихенько завівся і вона поїхала геть. Така поведінка сестри видалася досить підозрілою. Лісник озирнувся, оглядаючи все довкола. Його увагу привернули дивні звуки, що долинали зі сторони хатини. Він не відразу зрозумів, що це могло бути, але коли ступив на поріг і побачив на ліжку немовля, обімлів. Дитині було десь приблизно півроку. Малеча розкрила себе хаотичними рухами та безпорадно хапалася рученятами за повітря, ніби шукала захисту. Зачувши кроки, заплакала ще голосніше. Патрік ледь оленя не випустив від здивування. У цьому році «подарунки» на Різдво справили на нього незабутнє враження.</p>

<p style="text-align:justify;">Лісник поклав тварину в кутку кімнати, підстеливши йому невелику ковдру. Олень нашорошив вуха, здригаючись від кожного звуку.</p>

‍​﻿‌﻿‌﻿​﻿​﻿‌﻿‌﻿‌﻿​﻿​﻿‌﻿​﻿‌﻿‌﻿​﻿‌﻿​﻿​﻿​﻿‌﻿​﻿‌﻿‌﻿‌﻿​﻿‌﻿‌﻿​﻿​﻿​﻿‌﻿‌﻿​﻿​﻿‌﻿‌﻿​﻿‌﻿​﻿‌﻿​﻿​﻿​﻿‌﻿​﻿‌﻿‌‍</div><div class="clearfix"></div><div class="reader-pagination"><span class="pull-left" id="link-left">Назад <i class="glyphicon glyphicon-chevron-left"></i></span><div class="col-xs-offset-4 pag-center"><span class="current">1</span><a onclick="Reader.goTo(2)">2</a><a class="first" onclick="Reader.goTo(3)">3</a></div><a class="pull-right" id="link-right" onclick="Reader.goTo(2)"><i class="glyphicon glyphicon-chevron-right"></i> Вперед</a><div class="clearfix"></div></div></div>
<div class="jsReaderText"><p style="text-align:justify;">Патрік підійшов до ліжка і оглянув маленького гостя. Той, побачивши бородатого незнайомця, замовк і з цікавістю почав його розглядати. Наступної миті малюк уже наполегливо тягнув рученята, вимагаючи до себе уваги.</p>


<p style="text-align:justify;">— Ти дивись, який сміливий. А інші репетують ще голосніше. Так легко довіряєш незнайомому дядечку? Сестра, бачу, геть нічому не навчила. Хоча її саму вчити треба…</p>

<p style="text-align:justify;">Потягнувся до дитини&nbsp;і відчув холодний дотик малесеньких пальчиків, які одразу вчепилися в його велику, огрубілу руку, ніби знову просячи захисту. Патрік схвильовано озирнувся, знайшов теплий плед і вкутав у нього дитя.</p>

<p style="text-align:justify;">— Що вона собі думала, коли лишала його тут? — суворо звів брови, незграбно підняв дитя і притиснув до себе. — Чий ти хоч є? Емма геть з глузду з’їхала…</p>

<p style="text-align:justify;">Хлопчик раптом знову заплакав, ніби у відповідь на почуте ім’я.</p>

<p style="text-align:justify;">— Тихо, тихо… — намагався заспокоїти. — Що ж мені з тобою робити? От халепа…</p>

<p style="text-align:justify;">Малюк на мить знову притих і заплаканими очима глянув на обличчя незнайомця. Патрік усміхнувся і підморгнув маленькому згортку.</p>

<p style="text-align:justify;">— Що, дядько цікавий трапився? Не бачив такого? Я сам ще не зустрічав такого щасливчика, якому б на Різдво стільки веселощів дарували. Зараз я твоїй матусі зателефоную…</p>

<p style="text-align:justify;">Тримаючи однією рукою малюка, другою почав шукати в кишені телефон.</p>

<p style="text-align:justify;">— Чи вона не твоя мати? — раптом задумався. — Щось я геть заплутався… Емма не казала, що вагітна… Хоча коли вона хоч щось нам казала? Не могла ж залишити отак чужу дитину… Все ж, напевне, її… Дід буде в шоці…</p>

<p style="text-align:justify;">Та додзвонитися сестрі так і не зміг. Це його не здивувало. Він очікував, що у відповідь почує лише телефонні гудки.</p>

<p style="text-align:justify;">— Безсоромна, тобі пощастило втекти від мене. Я б зараз показав, де раки зимують… А це що? — помітив біля столу кошик із продуктами.</p>

<p style="text-align:justify;">Зверху лежала записка. Патрік поклав дитинча на ліжко й почав читати послання сестри:</p>

<p style="text-align:justify;">&nbsp;</p>

<p style="text-align:justify;"><em>«Патріку, розумію, що мій вчинок ганебний, але я більше так не можу. Прошу, допоможи мені! Я знаю твоє добре серце. Ти не залишиш мене та свого племінника у біді. Це на деякий час, поки син не підросте, а я не владнаю свої справи. Поговори з батьками. Ти зможеш їх переконати взяти на виховання онука. Якби я сама віддала його мамі, то б не обійшлося без скандалу та проблем. А мені зараз лише цього бракувало. Тож звертаюся до тебе. Розумію, звучить жорстоко, але ця дитина для мене тягар. Моя професія не дозволяє бути повноцінною матір'ю. Ці півтора року були схожими на кошмар. Я багато втратила і не хочу втратити ще більше. Ти знаєш, як мені важко було досягти того, що я маю. Хлопчика звуть Ітан. Я залишила гроші та все необхідне на перші дні. Сподіваюся на твоє розуміння.</em></p>

<p style="text-align:justify;"><em>Емма»</em></p>

<p style="text-align:justify;">&nbsp;</p>

<p style="text-align:justify;">Патрік опустився на стільчик і задумливо подивився у вікно. А там починалася справжня завірюха. Схожа на ту, що лютувала у нього в серці. Чи було соромно Еммі, то питання, а от йому хотілося провалитися крізь землю через вчинок сестри. Як можна полишити рідну дитину та ще й отаке написати брату? У них точно в жилах тече одна кров?</p>

<p style="text-align:justify;">Але виходу не було. Звичайно ж він подбає про немовля. Але за Емму серце боліло і вило, як вітер за вікном, що зараз жбурляв у різні сторони сніг.</p>

<p style="text-align:justify;">Із роздумів вивів плач немовляти. Патрік спробував його заспокоїти, але цього разу хлопчик не хотів слухатись&nbsp;і вередував ще сильніше. Лісник закинув у камін дрова і продовжив гойдати на руках верескливе дитинча. Все розмірковував, що робити далі. Віднести племінника додому, хоча це і було близько, не ризикував, бо за вікном уже вирувала негода. Малюк міг захворіти. Але, з іншого боку, не був певен, що сам впорається з Ітаном. Все ж з дитиною мав справу вперше.</p>

<p style="text-align:justify;">Олень в цей час лежав смирно в кутку і вже не намагався втекти. В хатинці ставало тепленько і затишно, та й лісник, здається, геть про нього забув. Тому тваринка трішки заспокоїлася. Здавалося, що навіть з цікавістю спостерігала за тим, як Патрік крутиться навколо голосного маленького капризунчика.</p>

<p style="text-align:justify;">А чоловік тим часом, обміркувавши все, вирішив до ранку залишити дитину в сторожці. Він виклав на стіл все, що було в кошику, і, почухавши потилицю, уважно подивився на племінника-вередуна.</p>

<p style="text-align:justify;">— Ти знаєш, що з цим робити? — спитав і звів брови, отримавши у відповідь ще вищу ноту соліста. — Нам буде важко порозумітися.</p>

<p style="text-align:justify;">Насамперед треба було нагодувати дитину, яка міцними пальчиками розтягувала його в'язаний светр і вимагала уваги до своєї особистості. Лісник підігрів молоко, залив у пляшечку з соскою та почав годувати родича. Той одразу вщух, обхопивши обома ручками такий бажаний предмет.</p>

<p style="text-align:justify;">— Ви тільки погляньте, який задоволений, — усміхнувся лісник. — Аж прицмокує. От і добре. А тоді спати. І ніяких пустощів. Мене пацієнт чекає, — поглянув у бік оленя, який тихенько дрімав у куточку.</p>

<p style="text-align:justify;">Лісник знову усміхнувся. Тільки зараз почав усвідомлювати, що вже пів року як дядько. Емма нічого не розповіла про вагітність та поповнення їхнього сімейства. Вони взагалі всі новини дізнавалися з газет і журналів. А мати ще й дивувалася, чому це донька вирішила взяти творчу відпустку. Ніби відчувала, що щось не так. Емма була з дитинства складною дитиною. Скоріше всього через те, що батьки дуже її балували. З Патріком так не панькалися. Його більше дід виховував, а той був дуже суворим і справедливим водночас. Саме він навчив хлопця основним цінностям життя. А от сестра… Вона досить рано подорослішала і пішла у модельний бізнес, де «смак» грошей перетворив її на черству і легковажну людину. Чоловіка більше турбувало те, що їй це подобалося. Патрік робив спроби вмовити її покинути такий бізнес, але це не принесло жодних результатів. Коли Емма поїхала до Сеулу, геть дім забула. Згадувала лише тоді, коли влипала у чергову халепу. Та й то частіше відразу бігла до брата, а не батьків, бо знала, що він завжди заступиться, навіть якщо і побурчить трохи.</p>


</div>
<div class="jsReaderText"><p style="text-align:justify;">Незабаром малюк заснув. Патрік облаштував йому на ліжку тепле містечко, і тепер племінничок сопів собі тихенько, солодко покусуючи нижню губу.</p>

<p style="text-align:justify;">Тим часом лісник витяг аптечку і присів біля оленя. Той знову захвилювався, витріщивши перелякано очі.</p>

<p style="text-align:justify;">— Тихо, дурненький, тихо... Не бійся... — ласкава рука пройшлася по гладкій шерсті. — Зараз ми тебе полікуємо. Показуй, що зробила ця сволота…</p>

<p style="text-align:justify;">Патрік оглянув рану і насупився — глибока, небезпечна. Умілі руки, що звикли до подібного, швидко обробляли пошкоджену ногу. Дід добре тому навчив. Як би лісники не оберігали заповідник, однаково траплялися випадки, коли тваринки травмувалися. То між собою не поладять, то влізуть в якусь халепу. Лісові хранителі завжди повинні бути готові допомогти їм. Тому олень у Патріка був не першим пацієнтом.</p>

<p style="text-align:justify;">Тваринка притихла і карими, широко розплющеними очима, в яких відбивався вогонь в печі, майже не моргаючи дивилася на свого рятівника. Ще не довіряла повністю. Але вже й не намагалася втекти. Прислуховувалася, бо лісник тихенько розповідав хворому про те, що все владнається і він обов'язково видужає. Турботлива рука раз у раз гладила по шиї, заспокоюючи, допомагаючи вгамувати тривогу.</p>

<p style="text-align:justify;">— Ось і все, — сповістив хлопець. — Дивись, як гарно я забинтував. Краще за кваліфіковану медсестру. Скоро бігатимеш ще швидше, ніж раніше. Їсти хочеш?</p>

<p style="text-align:justify;">Блискучі оленячі карі очі-ґудзики, в яких ще тремтів переляк, подивлялися на добре обличчя лісника. Патрік тим часом взяв моркву і протягнув її пацієнту. Олень не реагував, хоча ніздрі роздулися, втягуючи ароматний овочевий запах смаколика. Тоді чоловік, розсміявшись, сам відкусив від морквини.</p>

<p style="text-align:justify;">— Очманіти! У житті нічого смачнішого не їв. Ти навіть не здогадуєшся, від чого відмовляєшся, — заявив, продовжуючи пропонувати хворому поїсти.</p>

<p style="text-align:justify;">Олень облизнувся і знову нашорошив вуха, чим ще більше розсмішив лісника.</p>

<p style="text-align:justify;">— Та їж уже, дурненький, — погладив по голові. — А то я теж голодний, нічого тобі не залишу. Сам зараз з’їм.</p>

<p style="text-align:justify;">Хворий, ніби зрозумівши всю глибину загрози лишитися без моркви, принюхався і, так само витріщаючись на Патріка, акуратно відгриз шматок смаколика. «Хрум-хрум». Сподобалося. Наступна спроба поласувати була більш рішучою. Очі звузилися від задоволення. Олень навіть дозволив собі подивитися на всі боки. Вже прицмокував, як Ітан. Після третьої морквини запанувала гармонія. Рука лісника чухала пацієнта за вухом, а той, ігноруючи цей жест, досить фамільярно обнюхував підлогу, шукаючи, чим би ще поласувати. Патрік, посміюючись, приніс сіно.</p>

<p style="text-align:justify;">Довірчі стосунки було налагоджено.</p>
</div>